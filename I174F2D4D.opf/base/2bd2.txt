/// /oM swa sti/ chos kyi rje sa skya paNDi ta'i dngos kyi thugs kyi sras bla ma tshogs sgom rin po che'i rnam thar ni khong rang dang mnyam pa cig gis brjod pa las/ gzhan
gyis brjod mi nus kyang / cung zad cig brjod na/ bla ma 'di rigs brgyud phun sum tshogs pa/ tshogs lo tsA ba bzhi tsam byung

ba'i rjes su sku 'khrungs te/ de'i dus su ngo mtshar ba'i ltas mang du byung / de nas gzhon nu'i dus su bla ma gzhi mo lung pa la kye rdo rje'i bum dbang yan chad zhus/ de
nas glog yi ge sgra bstan bcos la sogs pa thams cad mkhas par bslabs nas/ dgung lo bcu gsum pa la 'bring mtshams zhang gi drung du mngon pa gong ma gsan du byon/ bcu dgu
pa la spang rtsar 'bring mtshams zhang gdan drangs nas mngon pa la bshad gsar mdzad do/ /de nas chos rje pas mkhan po mdzad de bsnyen par rdzogs pa mdzad nas/ mdog lod du
rtsi 'dul 'dzin gyi drung du 'dul ba mdo rtsa gsan/ gzhan yang 'dul ba'i cha lag thams cad rdzogs par gsan no/ /de nas chos rje pa la sems bskyed zhus nas/ da khyod kyis
dbu ma cig nyon gsungs nas bo dong lug dur dang / ri phug gnyis su yar gshegs mar gshegs mdzad nas dbu ma rigs tshogs dang bstod tshogs skor la sogs pa thams cad gsan/ rtsa
she dang tshig la bshad pa yang mdzad/ de nas chos rje pa lo bcu gsum bsten nas spyod phyogs dang / byams chos dang / rgyud gsum gdams ngag dang bcas pa/ bde mchog gi
rgyud cha lag dang bcas pa/ yo ga la sogs mdor na sa skya pa'i chos lugs thams cad gsan cing thugs su chud par mdzad/ des na chos rje pas gsungs pa'i chos phal che ba la
ma gsan pa tsam med cing chos rje nyid la mi phyed pa'i dad gus mnga' bas shin tu thugs mnyes shing thugs dgongs thams cad yongs su rdzogs par mdzad nas slob ma rnams kyi
nang nas thugs kyi sras mchog tu gyur to/ /de nas chos rje pa go dan rgyal po'i bla mchod la bzhud pa'i dus su/ da khyod kyis tshad ma cig nyon la bshad pa gyis zhes yang
yang gsung 'byon du byung ba la/ bdag sgrub pa byed par zhu zhes gsol ba btab pas/ 'o na yang de phan chad sgrub pa rang gi lugs gyis la res bshad pa dang tsab tsub ma

byed cig gsungs nas/ de nas rin po che pas tshe 'di'i sku bsod dang snyan grags thams cad thugs kyis btang nas thugs dam 'ba' zhig mdzad do/ /de yang khong gi sku gsung thugs
kyi rnam thar ni/ btsun pa'i phyogs nas so sor thar pa'i bslab bya la nyes byas phra zhing phra bas kyang ma gos pa'i tshod tsam yod/ byang sems kyi bslab pa la gces spras
cher mdzad de/ khyad par bdag gzhan brje ba'i byang chub kyi sems mnga' ba'i stobs kyis sems can sdug bsngal dang ldan pa gzigs pa'am/ gsan pa'i dus na rang dbang med
pa'i spyan chab 'byung zhing khams 'du ba byung / gsang sngags kyi dam tshig dang sdom pa dang ldan zhing lam rim pa gnyis la thugs dam gyi gtso bor mdzad pas nyin zhag
phrugs gcig gi dus thams cad rnal 'byor bcus 'da' ba ma gtogs tha mal pa'i rnam rtog gis thugs brdzi bar mi nus so/ /des na skyes bu dam pa de'i snyan pa'i grags pas sa'i
stengs phal cher khyab pa'i stobs kyis ya gi stod gu ge man chad/ma gi mdo khams yan chad kyi blo gros dang ldan pa'i dge ba'i bshes gnyen sde snod 'dzin pa phal mo ches
khong gi zhabs kyi padmo la gtugs nas/ rang rang gi rgyud tshod dang 'tsham pa'i chos kyis rgyud tshim par mdzad de/ gnas skabs dang mthar thug gi bde ba la bkod do/ /de
rnams kun gyis kyang rin po che ba rdo rje 'chang gi ngo bor mthong ba ma gtogs pa/ bdag nyid chen po 'di'i sku gsung thugs kyi rnam par thar pa la/ blo gzu bos dpyod pa
rnams kyis skyon gang yang mthong ma myong ba yin gsungs/ de nas slob dpon dharmA pha la rakShi ta sku 'khrungs nas/ bla ma chos kyi rgyal po'i gsung gis khong gi drung
du bzhugs la dbang dang byin rlabs mang du mdzod la bskyong bar zhu gsungs pa'i gsung yig la brten nas/ rin po che pa nyid chos rje khu dbon la mi phyed pa'i 'dun pa mnga'
bas gsung bzhin bsgrubs/ de nas gdul bya rnams kyi bsod nams la ma ran pa'i stobs kyis bsnyung ba'i tshul bstan/

de dus chos rje pa dang / rje btsun pa dang / gzhan yang yi dam gyi lha mang po gzigs/ chos rje pa'i zhal nas khyed rang gi sngar gyi thugs dam goms pa de'i steng du zhog /sa
skya pa'i 'dun ma khong cag rang tshos shes/ 'u cag rang la ya gi na bde ba cig bdog gi der 'dong gsungs / de nas rtag 'dzin can rnams skyo ba bskyed pa'i don du me mo
lug gi lo/ dpyid zla tha chungs kyi yar ngo'i tshes dgu'i snga dro gza' zla ba/ skar ma rta pha rgyu ba'i dus su bde ba can du gshegs so//

